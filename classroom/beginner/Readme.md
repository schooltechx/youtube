# เรียนวิชา IT สำหรับผู้เริ่มต้น

  ยินดีต้อนรับสู่วิชาคอมพิวเตอร์ หน้านี้เป็นข้อมูลสำหรับอ้างอิงในการเรียนคอมพิวเตอร์พื้นฐาน 
การเรียนการสอนจะใช้ซอฟท์แวร์ฟรี รองรับหลายระบบปฎิบัติการ(Cross Platform) โดยไม่ผูกติดกับระบบใดระบบหนึ่ง ความรู้สามารถนำไปใช้ได้ทั่วไป สำหรับผู้เริ่มใช้เน้นให้คุ้นเคยกับการใช้งานคอมพิวเตอร์ในห้องปฎิบัติการ และปรับฐานของนักเรียนให้ทันกัน  วิชาที่สอนจะมีการปรับและ แทรกเนื้อหาใหม่ๆ เป็นประจำ เนื่องจากเทคโนโลยีเปลี่ยนตลอดเวลา อาจจะมีการเพิ่มลดตามความเหมาะสม สำหรับผู้เริ่มต้นหัดใช้คอมพิวเตอร์ไม่ว่าจะมีเป้าหมายใดก็ตามแต่ ถ้าไม่มีคนแนะนำและดูแลตอนใช้งาน ก็มักจะติด เกมและเครือข่ายสังคม จนลืมสิ่งที่เราเคยคิดจะทำ สำหรับเยาวชนควรมีผู้ปกครองให้การช่วยเหลือให้คำแนะนำ การเรียนการสอนในระดับมัธยมไม่ใช่เพื่อสร้าง Software Engineer หรือมุ่งสู่การเรียนสายคอมพิวเตอร์ เราไม่มีทางรู้ว่าในไม่กี่ปีข้างหน้าเทคโนโลยีจะเปลี่ยนแปลงไปเช่นไร เราจำเป็นต้องมีความเข้าใจแบบกว้าง ในระดับหนึ่งที่ใช้งานได้จริง และสามารถศึกษาต่อได้ด้วยตัวเอง ค้นหาตัวเองและเลือกสาขาที่ต้องการ เนื้อหาจะเน้นการประยุกต์นำไปใช้ในอาชีพสาขาต่างๆในอนาคต นักเรียนจะรู้เท่าทันเทคโนโลยี รู้จักวิธีการใช้งาน ไม่ใช่ถูกเทคโนโลยีใช้งาน หรือไหลไปตามกระแสและการตลาด รู้จักการใช้งานที่เหมาะสม ไม่ทำให้ผู้อื่นเดือดร้อน สามารถป้องกันภัยจากเทคโนโลยี และแนะนำคนอื่นได้อีกด้วย

## สำหรับผู้ใช้งานพื้นฐาน(ครั้งแรก)

ผู้ใช้งานครั้งแรกควรฝึก การพิมพ์ การใช้เมาส์ให้คล่อง เข้าใจการทำงานคอมพิวเตอร์เบื้องต้น ความสัมพันธ์ของฮาร์ดแวร์ซอฟต์แวร์ ข้อควรระวังในการใช้งาน หัวข้อมีดังนี้
- คอมพิวเตอร์คืออะไร การเปิดปิดเครื่องคอมพิวเตอร์อย่างถูกวิธี 
- ระบบไฟล์ในเครื่องคอมพิวเตอร์ การสร้างไฟล์โฟลเดอร์ การจัดระเบียบ การบีดอัดข้อมูล(zip)
- โครงสร้าง Desktop, Document, Download ฯลฯ เช่นในวินโดว์จะอยู่ภายใต้ C:\Users\username\ ระบบอื่นๆก็จะคล้ายๆกัน ไม่ต่างกันมาก
- ส่วนประกอบคอมพิวเตอร์ต่างๆ พร้อมคำเรียกที่ถูกต้อง เปิดให้ดูภายใน ให้ลองจัดสเป็กคอมพิวเตอร์ด้วยแอปของ [Jib](https://www.jib.co.th/web/pcsetspec/main) หรือ [Advice](https://www.advice.co.th/pc-spec) จุดนี้ สามารถเชื่อมโยงกับฟิสิกส์เรื่องความรู้ไฟฟ้าและแม่เหล็กได้เช่น สื่อบันทึกแบบจานหรือแถบแม่เหล็ก ลำโพงกับไมค์โครโฟนที่แปลงกลับไปมาระหว่างเสียงและไฟฟ้าได้ อาจจะยากที่จะพูดถึง Wifi กับคลื่นแม่เหล็กไฟฟ้า หรือการส่งข้อมูลในสาย แต่ก็พอจะอ้างถึงได้
- สิ่งที่ควรรู้ทั่วไปเช่น วิธีการตั้งรหัสผ่านที่เหมาะสม ไม่ให้ซ้ำกัน จดจำได้ง่าย การจับหน้าจอเป็นภาพ การใช้คีย์ลัด การเรียกใช้โปรแกรมผ่านการค้นหา โปรแกรมพื้นฐานที่มีในเครื่อง หรือ Web App อธิบายรายละเอียด และความแตกต่าง
- หัดพิมดีดภาษาไทยและอังกฤษเป็นประจำ การวางนิ้วที่ถูกต้อง
- ทดลองใช้งานโปรแกรมวาดรูป ในห้องเรียนให้ทำนามบัตรด้วย [Inkscape](https://youtu.be/znj4VxLCv4I) ตัดต่อภาพด้วย [Gimp](https://www.youtube.com/watch?v=omInG_Fz_Rs&list=PLWMbTFbTi55OffOBaXv2e_E6bwTaJf1qW&index=2) อธิบายภาพชนิดต่างๆ จะได้เรียนรู้ว่าภาพที่เห็นอาจจะตัดต่อขึ้นมาได้ ขยายให้ดูพิกเซลล์ที่ต่อเป็นภาพ อธิบาย RGBA ซึ่งมาจากเลขฐานสอง 32bit ส่วน Inkscape จะมีสมการคณิตศาสตร์เพื่อสร้างเส้นและรูปทรงออกมาการขยายภาพไม่เห็นพิกเซล(ภาพแตก)
- การใช้งานโปรแกรมตัดต่อวีดีโอ อธิบายวีดีโอชนิดต่างๆ วิธีการดาว์นโหลดวีดีโอจากอินเตอร์เน็ต การใช้งาน [Blue/Green Screen](https://youtu.be/NPAZc4S9Low) จะได้เรียนรู้ว่าวีดีโอที่เราเห็นอาจจะไม่ใช่ของจริงก็ได้ เทคนิคในภาพยนต์ก็ทำแบบเดียวกัน อธิบายภาพแต่ละเฟรมต่อกันเป็นภาพเคลื่อนไหว สามารถเล่าการตัดและต่อฟีมล์กัน แบบเดิมๆที่ทำแก้ไขทีละเฟรมได้ 
- ลองเขียนโปรแกรมง่ายๆ[แบบต่อเป็นบล็อก](https://www.youtube.com/watch?v=4CpTCmHZyvw&list=PLWMbTFbTi55OgahSw6T78TTWClgXWpDy9) ทำให้พอเห็นเลาๆว่าคอมพิวเตอร์คิดและตัดสินใจแบบไหน พูดถึงระดับสูงขึ้นไปว่าจะต้องพิมพ์เป็นโค้ดโปรแกรมเพื่อสั่งงาน ควรพิมพ์ดีดให้คล่อง
- สอนให้ระวังตัวในการใช้อินเตอร์เน็ต และเครือข่ายสังคม ตัวอย่างการหลอกลวง จริยธรรมและความเหมาะสมในการใช้งาน
- ทำความรู้จักกับระบบปฎิบัติการที่สำคัญเช่น Windows macOS และ Linux
- สรุป เลขฐานสอง ความสัมพันธ์ของตัวเลข ไปเป็นตัวอักษร พิกเซล ภาพ(2มิติ) ภาพเคลื่อนไหว(2มิติ) 

## สำหรับผู้ใช้ Google Workspace for education 
เป็นเครื่องมือ สำหรับการทำงานร่วมกันในสถานศึกษา และหน่วยงาน ทุกคนควรเรียนรู้และเข้าใจโปรแกรมเหล่านี้เป็นอย่างน้อย สำหรับบางโรงเรียนที่ใช้ Office 365 for Education ก็จะมีโปรแกรมเทียบเคียงกัน นักเรียนควรหัดใช้ให้คล่อง เพราะระดับมหาวิทยาลัยและหน่วยงานต่างๆก็ใช้เป็นปกติ นักเรียนจะได้รู้ความแตกต่างระหว่างโปรแกรมที่ติดตั้งในเครื่องกับ Web Application การเลือกใช้โปรแกรมที่เหมาะสมทำให้ทำงานได้ง่ายยิ่งขึ้น และการทำงานร่วมกันบน Cloud เครื่องในห้องปฎิบัติการจะใช้ [Login ของ Google Workspace](https://youtu.be/n2jPj6ihzqk?si=8amVZ5NfdpDiUnrE) เพื่อความเป็นส่วนตัวของนักเรียน สำหรับ Office 365 ก็ทำแบบเดียวกันโดยการ join domain 
- Google Chat เพื่อการสื่อสารเป็นกลุ่มและส่วนตัว
- Gmail เพื่อส่งอีเมลล์ สำหรับงานที่เป็นทางการกว่าการใช้ Chat 
- Google Drive เพื่อเก็บไฟล์งานและการแชร์ให้คนอื่น แสดงความแต่ต่างของไฟล์บน cloud และที่อยู่ในเครื่อง หรือ ใช้ไฟล์ผ่าน Google Drive Client
- Google [Doc](https://www.youtube.com/watch?v=cXAnaT4u-2M&list=PLWMbTFbTi55P_FID-cAO3Boas5PAYli8k), [Sheet](https://www.youtube.com/watch?v=ydnDinq03a4&list=PLWMbTFbTi55P_FID-cAO3Boas5PAYli8k&index=2) เพื่อสร้างเอกสาร ใส่สูตรคำนวน และสร้างกราฟเบื้องต้น และแชร์เอกสารเพื่อแก้ไขพร้อมกัน
- Google Classroom บริหารจัดการการบ้านและงานสำหรับครูและนักเรียน 
- [Google Meet](https://www.youtube.com/watch?v=4xHPBqOraxQ&list=PLWMbTFbTi55P_FID-cAO3Boas5PAYli8k&index=3) สำหรับการสื่อสารและเรียนออนไลน์ ควรหัดใช้ Calendar เพื่อนัดล่วงหน้า

## สำหรับผู้ใช้ระดับต้น

สำหรับผู้ที่ผ่านการใช้งานพื้นฐานมาแล้ว นักเรียนควรหาโอกาสหัดใช้ฟังก์ชั่นที่ซับซ้อนขึ้น ลองใช้โปรแกรมเฉพาะทางของมืออาชีพ (ถึงแม้ตอนนี้จะไม่ได้เป็นมืออาชีพก็ตาม) เช่นโปรแกรมทำแอนิเมชั่นสามมิติ การเขียนเวป การเขียนโปรแกรม เนื้อหาจะยากขึ้นกว่าหัดใช้โปรแกรมทั่วไป ไม่แปลกที่จะมีทั้งชอบและไม่ชอบ เพื่อให้เข้าใจว่าทำงานจริงเป็นอย่างไร ช่วยในการค้นหาอาชีพในอนาคต  เพื่อเปิดโอกาสให้นักเรียนได้แสดงศักย์ภาพเฉพาะตนออกมาด้วย   งานที่ให้จะไม่ได้ให้ยากเกินความพยายาม บางเนื้อหาอาจจะงดไม่สอน เนื่องจากห้องนั้นไม่พร้อมที่จะเรียน เช่นงานที่มีรายละเอียดมากต้องใช้สมาธิ จะไม่เหมาะกับห้องที่นักเรียนเล่นเป็นส่วนใหญ่ งานจะไม่เน้นวัดคะแนนจากผลงาน เพราะเป้าหมายคือการให้นักเรียนทุกคนรับประสบการณ์มากกว่า งานทำให้เสร็จอย่างตั้งใจก็เพียงพอ
นอกจากนี้ จะมีห้องเรียนวิชาเลือกโดยเฉพาะ เพื่อรองรับนักเรียนที่ต้องการศึกษาเฉพาะทางจริงๆ ซึ่งจะมีการวัดผลงานตามสิ่งที่ตัวเองเลือกทำ

- ใช้โปรแกรม [Blender](https://www.youtube.com/watch?v=kqykWk1otRQ&list=PLWMbTFbTi55OokUh9KqL9VRbVRAH0yT1A) เพื่อสร้างภาพ 3 มิติ และ ทำ[อนิเมชั่น 3 มิติ](https://youtu.be/dPDx3whA2Bo)
- เข้าใจโครงสร้าง HTML และนำ [template](https://youtu.be/tH-V9R8SM_Y?si=FAJ08yhGC2fa9I6T) มาแก้ไข ใช้ Github เพื่อเก็บโค้ด HTML นำเวปขึ้นแสดงผ่าน [Github Page](https://youtu.be/WcJnhTEWDC8?si=HF_EehL5l1NkkP55&t=127)
- ใช้ Visual Studio Code เขียนโปรแกรมด้วย JavaScript Framework อย่างง่าย เช่น [Svelte](https://www.youtube.com/watch?v=XTTr642ES8U&list=PLWMbTFbTi55ODDrafKItIGpJZl8r3XpyT&index=4) มีการควบคุมเวอร์ชั่นด้วย Git
- [IOT](https://www.youtube.com/watch?v=mCRQKCA8ZWw&list=PLWMbTFbTi55O2KWCQezTv4CmLgDGPmoYg) แบบง่ายๆเช่น ทำวงจรเปิดปิดไฟ หรือรดน้ำต้นไม้ ไม่ต้องเขียนโค้ดก็ได้เช่นทำด้วย Home Assistant
- การติดตั้งระบบปฎิบัติการ และโปรแกรมพื้นฐาน เช่นติดตั้ง Windows หรือ Linux เป็นหัวข้อที่ทดลองทำรายคนค่อนข้างยาก เพราะจำนวนคอมพิวเตอร์มีจำกัด และติดตั้งไม่เสร็จเรียบร้อยอาจจะไม่มีเครื่องพอที่จะสอนในชั้นต่อๆไป หัวข้อนี้จะได้สอนเพิ่มเรื่องความเสี่ยงที่ให้ร้านลงโปรแกรมเถื่อน ลิขสิทธิ์ โปรแกรม Opensource ความเป็นส่วนตัว ฯลฯ
## ความรู้ด้าน IT ทั่วๆ
เนื่องจากเทคโนโลยีเปลี่ยนแปลงตลอด นักเรียนจำเป็นต้องรู้จักไว้บ้าง ความหมายของคำศัพท์เฉพาะในวงการ IT ต่างๆ จะมีการเล่าเรื่องราวปัจจุบันแทรกกับการเรียนการสอน ข้อควรระวังต่างๆ และเราควรทำยังไงต่อไป บางเรื่องมันใกล้เคียงกันจนแยกไม่ค่อยออก
- IOT อาจจะต้องอธิบายระหว่าง คอมพิวเตอร์, Single Board, Micro Controller ว่าต่างกันอย่างไร ทำไมถึงเลือกใช้แต่ละตัว
- Robot อาจจะต้องอธิบายความแตกต่างกับ AI หรือมีจุดร่วมกันอย่างไร
- AI มันกระทบกับงานสาขาต่างๆอย่างไร แนะนำที่ควรรู้จักในปัจจุบันเช่น สร้างภาพด้วย AI, Chat GPT การนำไปใช้สาขาอาชีพต่างๆ ในห้องเรียนจะคุยกับ Chat GPT  ลองให้แต่งเพลงให้ดู ดูภาพที่สร้างด้วย AI ฯลฯ
- Bitcoin เท้าความตั้งแต่[“ทิวลิปมาเนีย”](https://th.wikipedia.org/wiki/%E0%B8%84%E0%B8%A7%E0%B8%B2%E0%B8%A1%E0%B8%84%E0%B8%A5%E0%B8%B1%E0%B9%88%E0%B8%87%E0%B8%97%E0%B8%B4%E0%B8%A7%E0%B8%A5%E0%B8%B4%E0%B8%9B) เหตุการณ์เดิมๆแค่เปลี่ยนสินค้าตัวใหม่ ข้อควรระวังเพราะมันจะเหมือนการพนัน โยงคณิตศาสตร์กับ Crytography ได้แต่เป็นหัวข้อที่อธิบายความสัมพันธ์ยากหน่อยสำหรับชั้นมัธยม
- รถไฟฟ้า ทำไมให้ความสนใจกันช่วงนี้  (สอนเนื้อหาคู่กับวิชาฟิสิกส์ ซึ่งตอนนี้ไม่ได้สอนแล้ว)
- Quantium Computer แค่อธิบายคร่าวๆว่าคืออะไร (สอนเนื้อหาคู่กับวิชาฟิสิกส์ ซึ่งตอนนี้ไม่ได้สอนแล้ว)
- Metaverse, VR, AR เล่าให้ฟังแบบผิวๆ สังคมและการสื่อสารที่เปลี่ยนไป เทคโลโลยีเบื้องหลังอาจจะให้ลองเล่นแว่น VR ง่ายๆอย่างเช่น Google Card board ทางชีววิทยาก็พูดถึงตาสองข้างมีมุมมองต่างกันเล็กน้อยทำให้มองภาพเป็นสามมิติได้

## สำหรับผู้สนใจเฉพาะทาง(วิชาเลือก)

โปรแกรม Blender ค่อนข้างมีอิธิพลกับนักเรียนหลายคนให้สนใจ ด้านการทำโมเดล 3 มิติ อนิเมชั่น VFX การทำเวปกับเขียนโปรแกรมก็ทำให้นักเรียนสนใจทำเกมส์, blog, smart farm แต่ละคนอาจจะพอรู้เลาๆแล้วว่า อยากลองทำงานด้านไหน หัวข้อในการเรียนคือทำอะไรก็ได้ขอให้ใช้ IT ในการทำ และต้องมีสิ่งที่อยากจะทำจริงๆ วิชานี้เปิดพื้นให้เข้ามาลองทำสิ่งที่ตนสนใจ 
และเป็นการพิสูจน์ว่าตนสนใจจริงๆด้วยตัวเอง เนื่องจากความสนใจหลากหลาย ไม่สามารถสอนได้ทั้งหมด จะมีนักเรียนบางส่วนต้องเรียนด้วยตัวเอง เนื้อหาพื้นฐานที่เกี่ยวข้องอาจจะได้เรียนรวมๆกันไป การที่ได้ทำเต็มที่แล้วในวันนี้ ถึงบทสรุปมันไม่ใช่อย่างที่คิด ดีกว่าเสียเวลาทำในวันที่เวลามันเหลือน้อย เลือกแล้วผิดพลาด ทำเต็มที่แล้วล้มเหลว มันคือประสบการณ์ ก็อยากให้ลองทำงานกันเต็มที่ หลายๆแบบ จริงๆแล้วงานที่เลือกทำจะคุมอยู่ในระดับที่นักเรียนทำได้ ด้วยความพยายาม บางทีคนที่ไม่ได้สนใจตอนแรกอาจจะทำได้ดีกว่าก็ได้ อาจจะพบในภายหลังว่าชอบงานลักษณะนี้ ส่วนใหญ่ที่ไม่สำเร็จไม่ใช่เพราะยากแต่พยายามไม่พอซะมากกว่า

### ยกตัวอย่างที่พบในห้องเรียน

- นักเรียนอยากทำ Smart Farm เลยให้นักเรียนทั้งห้องลองปลูกผักไฮโดรดูก่อน กลายเป็นว่าคนที่เลือกเป็นยูทูบเบอร์ปลูกผักได้ดีสุด (นักเรียนยังงงเอง)
คนเลือกทำ Smart Farm กลับปลูกแล้วผักตาย แล้วพึ่งรู้ว่าไม่ได้ชอบทำงานแบบนี้
- นักเรียนอยากทำแอนิเมชั่นมาก งานนี้ต้องใช้ความพยายามและความมุ่งมั่นสูง หลังจากสอนแล้วให้ลองทำงานง่ายๆดู กลับทำออกมาไม่ดีเท่าไหร่ ส่งงานก็ช้า คนที่ไม่ได้สนใจด้านนี้เลยกลับทำได้ดีกว่ามาก
- นักเรียนอยากสร้างเกมหรือแอปด้วยตัวเอง พอมาเรียนจริง ไม่กลับไปฝึกฝนเลยไม่สามารถทำได้ พึ่งเข้าใจว่าไม่ได้ง่ายอย่างที่คิด อยากทำงานดูเท่ ทำออกมามีชื่อเสียง จริงๆแล้วงานต้องใช้ และรอบคอบสูง ซึ่งตัวเองไม่ได้เป็นคนลักษณะนี้ 

### งานที่นักเรียนได้เคยทำ

- สร้าง Web APP ใช้ Framwork เป็น [Vue](https://youtu.be/V6NNAEV99Eg), [SvelteKit]((https://youtu.be/dPDx3whA2Bo)) (หลังๆจะใช้ตัวนี้เนื่องจากง่ายที่สุดแล้ว)
- [IOT](https://iot-thai.blogspot.com/) ใช้เป็น ESP32 เพื่อวัดสภาพอากาศ ปิดเปิดไฟและน้ำ ทำเครื่องดนตรีไฟฟ้า
- สร้างโมเดล 3 มิติ ส่วนใหญ่ก็จะเป็น [Blender](https://www.youtube.com/watch?v=kqykWk1otRQ&list=PLWMbTFbTi55OokUh9KqL9VRbVRAH0yT1A) เคยมีนักเรียนใช้ SketchUp แทนซึ่งต้องศึกษาด้วยตัวเอง
- การทำอนิเมชั่น [2 มิติ](https://youtu.be/5c5rg7tNFo4) โมเดล[3 มิติ](https://youtu.be/dPDx3whA2Bo)
- ตัดต่อวีดีโอทำเนื้อหาเพื่อเป็นยูทูบเบอร์ ให้ทุกคนในห้องทำวีดีโอที่ตนเองอยากทำออกมาให้ดี สำหรับงานเฉพาะคนมีนักเรียนทำ Youtube Channel เพื่อสอนศิลปะ
- ทำวีดีโอแบบ Stop Motion นักเรียนศึกษาด้วยตัวเอง และใช้ตัว Lego ในการทำตัวละคร
- สร้างอุปกรณ์ควบคุม Life Stream ด้วยตัวเอง คล้ายๆ [Stream Deck](https://www.youtube.com/watch?v=FgggT_dyqEw) ด้วยตัวเอง 


## สรุปแนวทางการสอนวิชา IT

ภาษา ดนตรี คณิตศาตร์ วิทยาศาตร์ มันอยู่รอบตัวมนุษย์ตั้งแต่เกิด เด็กจะเรียนหลักการพื้นฐาน ร่วมกับประวัติศาตร์ เพื่อความลึกซึ้งของวิชาการได้ แต่วิชาเกี่ยวกับคอมพิวเตอร์เป็นประสบการณ์ใหม่ ไม่ได้ติดตัวตั้งแต่เกิด (เด็กสมัยใหม่ก็ไม่แน่) หลักการทำงานประกอบจากฟิสิกส์ และคณิตศาตร์ที่ซับซ้อน เกินกว่าจะอธิบายง่ายๆและทดลองให้เห็นภาพชัดๆได้  ดังนั้นการเรียนจะเริ่มจากการใช้งานคอมพิวเตอร์พื้นฐานให้คุ้นเคยและเข้าใจเสียก่อน ตั้งแต่การเปิดเครื่อง ให้รู้จักโปรแกรม จัดการเอกสาร วาดรูป ตัดต่อวีดีโอ เขียนโปรแกรมแบบง่ายๆ แล้วสอดแทรกมองย้อนกลับไปที่ต้นทาง การเจาะลึกสิ่งที่ยังไม่คุ้นเคยจำทำให้เบื่อเวลาเรียน หลายครั้งจะขึ้นกับพื้นฐานด้านไฟฟ้า และคณิศาสตร์ ที่นักเรียนมีด้วย 
การสอนนักเรียนแบบไม่แยกสายทำให้จัดทำเนื้อหาได้ยากเช่น บางเรื่องจะง่ายไม่ท้าทายสำหรับสายวิทย์แต่ก็ยากสำหรับสายศิลป์

ตัวอย่างการประกอบเป็นข้อมูลคอมพิวเตอร์

ไฟฟ้าเปิดปิด -> เลขฐานสอง -> text/binary -> ฟอร์แม็ตไฟล์ ->ไฟล์เอกสารหรือภาพ

ตัวอย่างคำอธิบายในเรื่องนี้
- ถ้านักเรียนเข้าใจฟอร์แม็ต HTML สามารถอธิบายได้ว่า โปรแกรมต่างๆ มีไฟล์ฟอร์แม็ตเป็นของตัวเอง มีภาพ ตัวอักษร วีดีโอ หรืออะไร ก็ได้รวมกัน
- ตัวเลขแทนเฉดสีของจุด หนึ่งจุดประกอบเป็นภาพ อยู่ในพิกัด x,y ตามที่เรียนมาในคณิตศาตร์ ภาพเคลื่อนไหวคือภาพนิ่งต่อกันเป็นเฟรม เกิดภาพลวงตาเหมือนการเคลื่อนไหวได้
- ภาพสามมิติต้องใช้ พิกัด x,y,z ในคณิตศาตร์ เวลาเรนเดอร์ออกมาจะเป็นภาพสองมิติหรือภาพเคลื่อนไหว
- ประวัติของบุคคลสำคัญอย่าง Bill Gate, Zark Zuckerberg, Steve Job จะดูน่าสนใจก็ต่อเมื่อ เรารู้จักผลผลิตทางเทคโนโลยีของบุคคลเหล่านั้น เฉกเช่นเดียวกับเห็นหลอดไฟในบ้านแล้วเล่าถึง ทอมัส  เอดิสัน ได้
-  เริ่มเขียนโปรแกรมด้วย scratch(ต่อบล็อก) เพื่อฝึกตรรกะ และแสดงวิธีคิดและสั่งงานในแบบคอมพิวเตอร์ หัดพิมพ์ดีดก่อนเพื่อไม่ให้เหนื่อยกับการพิมพ์ อาจได้เรียน JavaScript เพราะเข้ากับเนื้อหา HTML ได้ง่าย โค้ดโปรแกรมที่สร้างขึ้น จะถูกแปลงเป็นคำสั่งที่คอมพิวเตอร์เข้าใจได้ ค่อยพูดถึงภาษา Assembly และการทำงานของ CPU และ logic gate ได้ในโอกาสต่อไป
